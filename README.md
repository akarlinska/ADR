![](https://raw.githubusercontent.com/tzoltak/3502-SCC-ADR/master/belka_gorna.png){width=85%}

# Analiza danych ilościowych z wykorzystaniem R (2020/2021)

**Prowadzący**

- dr Katarzyna Abramczuk
- mgr Agnieszka Karlińska

## Opis zajęć 

Programowanie w języku R jest używane do analizy i obróbki danych, grafiki, obliczeń i analizy statystycznej. R jest ogólnodostępnym środowiskiem, które cieszy się rosnącą popularnością i znalazło wiele zastosowań. Znajomość R jest poważnym atutem na rynku pracy i jest wręcz wymagana na wielu stanowiskach związanych z obróbką danych, wizualizacją wyników, inżynierią uczenia maszynowego, analizą tzw. Big data itp.

Celem zajęć jest zaznajomienie z podstawami języka R i sposobem wykorzystania go do przetwarzania i analizy typowych danych ilościowych opisujących wyniki badań społecznych. Kurs obejmuje swoim zakresem wczytywanie i eksport danych tabelarycznych zapisanych w różnych formatach, podstawowe przekształcenia danych, agregację, tworzenie rozkładów oraz zestawień statystyk opisowych. Uczestnicy zapoznają się w trakcie zajęć z podstawowymi strukturami danych (ramka danych, wektory, czynniki), ich cechami, sposobami wykorzystania i przekształcania. Obszernie omówione zostanie wykorzystanie pakietów z grupy tzw. tidyverse do tworzenia efektywnych i łatwych do zrozumienia ciągów operacji czyszczenia i przekształcania danych oraz do tworzenia rozkładów statystycznych i zestawień wartości parametrów statystycznych. Ważnym elementem kursu jest też rozwój umiejętności wizualizacji danych przy pomocy wykresów oraz wykorzystania opcji tworzenia przejrzystych raportów z poziomu R. Uczestnicy zostaną też zaznajomieni z podstawowymi strukturami programistycznymi języka R, umożliwiającymi wykorzystanie go do tworzenia bardziej złożonych rozwiązań informatycznych. Zajęcia będą prowadzone z użyciem oprogramowania RStudio.

## Harmonogram

- Podstawy R: import danych, proste przekształcenia *ramek danych* i wektorów z wykorzystaniem składni *base R* (1 spotkanie)
- Przekształcanie danych, tworzenie rozkładów i zestawień statystyk przy użyciu pakietów *tidyr* i *dplyr* (2-3 spotkania)
- Wizualizacja danych z wykorzystaniem pakietu *ggplot2* (2 spotkania)
- Regresja liniowa (1 spotkanie)
- Prezentacje projektów badawczych (1 spotkanie)

## Oprogramowanie

Aby uczestniczyć w zajęciach, wymagana jest instalacja plików R (najpierw) oraz instalacja interfejsu środowiska graficznego do pracy w tym języku RStudio.

- Instalator R należy pobrać ze [strony CRAN](https://cran.r-project.org/).
- Instalator RStudio należy pobrać ze [strony dostawcy](https://rstudio.com/products/rstudio/download/#download).

UWAGA: aby uniknąć "krzaczenia się" polskich znaków w materiałach do kursu, po pierwszym otwarciu RStudio należy ustawić domyślne kodowanie plików z kodem na UTF-8. W tym celu:

- z menu Tools RStudio wybieramy opcję Global Options;
- w oknie, które się pojawi, spośród listy ikon po lewej wybieramy Code, a następnie w prawej części okna zakładkę Saving;
- klikamy przycisk Change... obok pola podpisanego Default text encoding: i w okienku, które się pokaże, wybieramy opcję UTF-8;
- akceptujemy wybór, a następnie zmianę opcji klikając przyciski OK.

---
Materiały na zajęcia *Analiza danych ilościowych z wykorzystaniem R* zostały przygotowane w ramach projektu *Program zintegrowanych działań na rzecz rozwoju Uniwersytetu Warszawskiego*, realizowanego w ramach programu operacyjnego *Wiedza Edukacja Rozwój, oś priorytetowa III. Szkolnictwo wyższe dla gospodarki i rozwoju, działanie: 3.5 Kompleksowe programy szkół wyższych*.

![](https://raw.githubusercontent.com/tzoltak/3502-SCC-ADR/master/belka_dolna.png)
